<hr>
<h2>Filmový festival v Karlových Varech</h2>
<div class="row">
	<div class="col-sm-6">
    <h2>Základní informace</h2>
    <p>Mezinárodní filmový festival Karlovy Vary je největší filmový festival v České republice a nejprestižnější filmový festival ve střední a východní Evropě. Jako jeden z nejstarších je zařazen do kategorie A (tj. nespecializovaný festival se soutěží celovečerních hraných filmů) například spolu s festivaly v Cannes, Berlíně, Benátkách, San Sebastianu, Moskvě, Montrealu, Šanghaji nebo Tokiu. Mezi filmaři, buyery, distributory, sales agenty a novináři je považován za nejdůležitější událost ve střední a východní Evropě vůbec.</p>
    <p>Festival představí každoročně na 200 filmů z celého světa a pravidelně se na něm objevují slavní a významní filmoví tvůrci. MFF Karlovy Vary je určen laické i odborné veřejnosti a nabízí svým návštěvníkům pečlivě koncipovaný program, kvalitní zázemí a široký servis služeb.</p>
    </div>
    <div class="col-sm-6">
       <img src="http://www.kviff.com/img/text/BasicInfo.jpg" alt="Historie">
    </div>
</div>
<hr>
<div class="row">
    <div class="col-sm-6">
    <h2>Krátká historie</h2>
    <p>První ročník jednoho z nejstarších filmových festivalů na světě se uskutečnil v roce 1946 v Mariánských Lázních. Do Karlových Varů se přesunul v roce 1947 a rok na to byla poprvé v rámci soutěžní přehlídky udělena cena Křišťálový glóbus. V roce 1956 byl festival zařazen organizací FIAPF do kategorie A.</p>
    <p>Po 40 letech fungování festivalu pod politickým tlakem v socialistickém Československu, se v roce 1994 organizace festivalu ujal nový tým v čele se známým českým hercem Jiřím Bartoškou a významnou filmovou publicistkou Evou Zaoralovou. Ti se rozhodli přetvořit stagnující přehlídku v mezinárodně významné filmové fórum. Svou novou programovou i organizační koncepcí dokázal tým Jiřího Bartošky a Evy Zaoralové během několika málo let vrátit festivalu prestiž a zájem odborné i laické veřejnosti.</p>
    </div>
    <div class="col-sm-6">
        <img src="http://www.kviff.com/img/text/History.jpg" alt="Historie">
        <p><a href="http://www.kviff.com/cs/historie">Více o minulých ročnících </a></p>
    </div>
</div>
<hr>
<div class="row">
    <div class="col-sm-6">
    <h2>Program</h2>
    <p>MFF Karlovy Vary představuje každý rok přibližně 150 filmů z celého světa. Řadu filmů zhlédnou diváci exkluzivně pouze na MFF Karlovy Vary, některé se díky festivalovému uvedení dostanou do české či zahraniční distribuce, na televizní obrazovky nebo do programu jiných festivalů. S výjimkou snímků v retrospektivách jsou všechny filmy natočeny v uplynulém roce a jsou uvedeny v České republice vůbec poprvé - řada z nich ve světové, mezinárodní nebo evropské premiéře.</p>
    <p>Největší pozornost je věnována tradičním programovým sekcím - Hlavní soutěži, do které jsou vybrány pouze celovečerní snímky natočené v uplynulé sezóně a dosud neuvedené v mezinárodní soutěži na jiném festivalu a sekci Na východ od Západu, mezinárodní soutěži debutů a druhých celovečerních filmů ze střední a východní Evropy, Balkánu, Řecka, Turecka a zemí bývalého Sovětského svazu uváděných výhradně ve světové, mezinárodní nebo evropské premiéře. Dále jsou pro diváky sestaveny tematické přehlídky, zajímavé retrospektivy či pocty výjimečným světovým tvůrcům.</p>
    </div>
    <div class="col-sm-6">
        <img src="http://www.kviff.com/img/text/VelkySal.jpg" alt="Velký sál">
        <p><a href="http://www.kviff.com/cs/o-festivalu/programove-sekce">Více o filmových sekcích</a></p>
    </div>
</div>
<hr>